# Domenica 6 Agosto

Oggi ho letto qualche PDF sparso sulle [convoluzioni di Dirichlet](https://it.wikipedia.org/w/index.php?title=Convoluzione_di_Dirichlet&oldid=118735620)
e sul [teorema di Frobenius](https://it.wikipedia.org/w/index.php?title=Problema_delle_monete&oldid=109817878) per il problema delle monete con $n=2$.
Finalmente adesso nella mia testa ha senso [l'inversione di Möbius](https://it.wikipedia.org/w/index.php?title=Formula_di_inversione_di_M%C3%B6bius&oldid=131454521)
(dopotutto è semplicemente un'applicazione delle convoluzioni di Dirichlet, sapendo che $\mu * \textbf{1} = \varepsilon$).

A proposito dell'identità $\mu * \textbf{1} = \varepsilon$ (i.e. $\sum_{d \mid n} \mu(d) = [n = 1]$, dove ho usato la
[notazione di Iverson](https://it.wikipedia.org/w/index.php?title=Parentesi_di_Iverson&oldid=131982794)), questa diventa del tutto
banale una volta che si dimostra che $\mu(n)$ non è altro che la somma delle radici primitive n-esime dell'unità (e quindi è $-a_{k-1}$, dove $a_i$ è il
coefficiente di $\Phi_n(x)$, l'n-esimo polinomio ciclotomico, e $k$ è il suo grado**). Infatti, in tal caso $\sum_{d \mid n} \mu(d)$ diventa la somma di tutte le $n$-esime radici
dell'unità, e quindi $1$ per $n=1$ e $0$ altrimenti (deriva direttamente dalle [formule di Viète](https://it.wikipedia.org/w/index.php?title=Formule_di_Vi%C3%A8te&oldid=131974646)).
Vedi [questa risposta](https://math.stackexchange.com/a/737978/769611) per avere un'idea più chiara del perché tale fatto sia vero.

** tale grado tra l'altro è esattamente $\phi(n)$, dal momento che le radici primitive n-esime dell'unità sono esattamente i generatori del gruppo ciclico delle radici n-esime dell'unità.

---

Sempre a proposito della stessa identità, questa si dimostra in modo elementare con alcune accortezze. Se $n = 1$, chiaramente la somma corrisponde a $\mu(1) = 1$. Se $n > 1$,
se $m$ è il numero dei fattori primi che compaiono nella fattorizzazione di $n$, tale somma corrisponde a:

$$\sum_{d \mid n} \mu(d) = \sum_{j=0}^m \binom{m}{j} (-1)^j = (*).$$

Infatti si devono contare esattamente le combinazioni di numeri primi di ogni lunghezza fino a $m$ (la lunghezza che corrisponde a $j=0$ è quella associata al numero
$1$, che è sempre divisore). Questo perché le altre combinazioni possibili di divisori per $n$ contengono primi al quadrato, e quindi non sono divisori *square-free*
(e dunque $\mu$ si annulla in essi). Ma allora per il [binomio di Newton](https://it.wikipedia.org/w/index.php?title=Teorema_binomiale&oldid=130974758):

$$(*) = (1-1)^m = 0.$$
